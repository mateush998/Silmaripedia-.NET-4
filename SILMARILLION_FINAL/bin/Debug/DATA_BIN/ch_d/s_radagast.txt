          Radagast Bury, pierwotnie Aiwendil - majar, jeden z pięciu Istarich, którzy przybyli do Śródziemia na początku Trzeciej Ery, by wspomagać Wolne Ludy w walce z Sauronem.

          Radagast był jednym z Majarów stworzonych z myśli Iluvatara. Po stworzeniu świata zstąpił z wieloma innymi Ainurami na Ardę, gdzie przybrał imię Aiwendil. Mieszkał w Amanie i był sługą Yavanny.

          Około 1000 roku Trzeciej Ery został na prośbę Yavanny jednym z Istarich. Miał chronić w Śródziemiu przyrodę przed złem. Został przydzielony Sarumanowi za towarzysza, co stało się jednym z powodów niechęci Sarumana do niego.

          W Śródziemiu Radagast zamieszkał w Rhosgobel na wschodnich obrzeżach Mrocznej Puszczy. Przyjaźnił się ze zwierzętami i ptakami, był także znajomym Beorna. Uznawano go za mistrza zmian barw i kształtów. Zapewne brał udział w obradach Białej Rady. W nieznanym czasie Radagast prawdopodobnie opuścił swoją siedzibę w Rhosgobel.

          Radagast prawdopodobnie nie brał udziału w Wojnie o Pierścień, choć nieświadomie przyczynił się do uwięzienia Gandalfa w Orthanku, a potem jego uwolnienia. Ze względu na jego miłość do roślin i zwierząt oraz znacznie słabszą moc stał się obiektem drwin Sarumana po tym jak zdradził on Białą Radę. Niewykluczone, że pojawienie się Wielkich Orłów w czasie bitwy pod Morannonem było zasługą Radagasta.

          Jego losy po klęsce Saurona są nieznane. Prawdopodobnie nie wypełnił swojej misji, gdyż zbytnio skupił się na przyrodzie. Nigdy nie powrócił on do Amanu, ale też, jak wynika z "Niedokończonych Opowieści" nigdy potem nie ujrzał już Śródziemia, co pozwala sądzić, że zginął w czasie Wojny o Pierścień.

          W późniejszym czasie, jak się zdaje, Tolkien zmienił podejście do Radagasta. Uznał, że został wysłany na świat, by chronić zwierzęta i rośliny i to właśnie, a nie walka z Sauronem była jego właściwą misją. Po klęsce Mrocznego Władcy czarodziej pozostał w Śródziemiu, gdyż uznał, że nadal należy strzec przyrody, zwłaszcza przed ludźmi.