          Eru Iluvatar - postać ze stworzonej przez J.R.R. Tolkiena mitologii śródziemia. Wszechmocny Bóg, stwórca Ainurów, Ea, Ardy i jej mieszkańców. Opiekę nad Ardą przekazał Ainurom (z Valarami na czele).

          Jego imiona pochodzą z quenyi, Eru znaczy Jedyny, zaś Iluvatar - Ojciec Wszechrzeczy. W tekstach Tolkiena używa się ich obu w zestawieniu lub pojedynczo.

          Eru został przedstawiony w Silmarillionie. W Ainulindale wprowadza tematy do muzyki. Następnie w Akallabeth, po tym, jak Manwe odwołał się do niego, dokonuje Przemiany świata. W najbardziej znanych dziełach Tolkiena - Hobbicie i Władcy Pierścieni - wspomniany jest jako Jedyny w części Dodatku A do Władcy Pierścieni opowiadającej o upadku Numenoru. W pierwotnym tłumaczeniu Marii Skibniewskiej wzmianka ta mylnie odnosi się do Jedynego Pierścienia Saurona. Błąd ten nie pojawia się w wydaniu poprawionym.

          Od Iluvatara pochodził Tajemny Płomień, którego nadaremnie szukał Melkor przed stworzeniem Ardy i który został przez Eru rozpalony w jej sercu.