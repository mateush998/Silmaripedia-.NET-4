          Pierwszy ze smoków (Uruloki), nazywany ich Ojcem, jeden z najpotężniejszych smoków Ardy. W 265 r. Pierwszej Ery został wypuszczony z Angbandu, jednak nie osiągał wtedy swoich największych rozmiarów, a Noldorowie zmusili go do ucieczki. W Dagor Bragollach i w Nirnaeth Arnoediad Glaurung, już w pełni sił, przewodził straży przedniej Morgotha i siał olbrzymie spustoszenie na polu bitwy. W Nirnaeth Arnoediad został ciężko raniony przez Azaghala, władcę Belegostu, którego zabił, lecz musiał uciec z pola bitwy.

          W późniejszych latach stał się sprawcą nieszczęść dzieci Hurina. W tymże czasie poprowadził siły Morgotha do zwycięskiego szturmu na Nargothrond i tam natknął się po raz pierwszy na Turina. Zamieszkał w zrujnowanych salach Finroda, lecz poszukując Turina został przez niego zabity mieczem Gurthangiem. Jak wszystkie Uruloki nie umiał latać, lecz potrafił ziać ogniem. Jego wzrok posiadał moc hipnozy.