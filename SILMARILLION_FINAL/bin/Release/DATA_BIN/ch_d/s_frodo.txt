          Był jedynym synem Droga i Primuli z Brandybucków. Młodość spędził w Bucklandzie, po śmierci rodziców w 2980 został adoptowany przez Bilba Bagginsa i sprowadził się do Bag End. W Shire przyjaźnił się z Peregrinem Tukiem, Meriadokiem Brandybuckiem, Folko Boffinem i Fredegarem Bolgerem.

          Po wyruszeniu Bilba w ostatnią wyprawę (3001 rok Trzeciej Ery) mieszkał samotnie do 3018 roku. Sprzedał wtedy Bag End Lobelii i Lotho Sackville-Bagginsom i wyruszył do Rivendell. Po drodze w Bree spotkał Aragorna.

          W Rivendell Frodo wziął udział w Naradzie u Elronda, gdzie mianowano go Powiernikiem Pierścienia. Jego zadaniem było zniszczenie Pierścienia Saurona w ogniu Orodruiny. Razem z nim wyruszyła Drużyna Pierścienia, z której jedynie Samwise Gamgee, jego ogrodnik, towarzyszył mu do końca wyprawy.

          Po powrocie do Shire w przeciwieństwie do Meriadoka i Perergrina, którzy stanęli na czele powstania przeciwko Sarumanowi, nie cieszył się popularnością wśród hobbitów. Po niecałych dwóch latach zostawił Bag End Samwise'owi i odpłynął do Amanu wraz z powiernikami Trzech Pierścieni elfów.

          Imię i nazwisko Frodo Baggins były według Tolkiena tłumaczeniem na angielski westrońskiego Maura Labingi. Imię Maura zawiera człon maur- (mądry, doświadczony), co Tolkien przełożył na staroangielski człon frod- o tym samym znaczeniu.

          T.A. Shippey podaje, że imię Frodo, niewymienione wśród typowych hobbickich imion męskich w Dodatku F do Władcy Pierścieni, jest celowym nawiązaniem do bohatera germańskich legend, występującego w Beowulfie pod staroangielskim imieniem Fróda, a w opowieściach staronordyjskich pod imieniem Fróói. Postać Tolkiena z przywoływanym bohaterem miał łączyć motyw mądrości i heroizmu kończącego się upadkiem i zapomnieniem.